---
layout: post
title: Hajítások
subtitle: Mit kezdjünk a függőleges-, vízszintes- és ferde hajításokkal?
tags: [Fizika, Érettségi, Emelt]
comments: true
mathjax: true
author: Szarvas Jácint
---

A hajítások a legalapvetőbb mozgások összetételéből állnak, ennek kapcsán remek lehetőséget biztosítanak a kinematika átismétlésére. A vízszintes- és függőleges hajítás kvalitatív ismerete **középszintű** anyag, míg konkrét számolást igénylő kvantitatív ismerete már az **emelt szintű** érettségiben szerepelhet. A ferde hajítás kikerült a követelmények közül, de kifejezetten tanulságos a megismerése és akár versenyeken is hasznos lehet.

## A függőleges hajítás

Kezdjük a legegyszerűbbel. A függőleges hajítás során egyenesen felfelé dobunk egy testet, mely tapasztalataink szerint bizonyos idő eltelte után lefelé kezd esni. Hogyan fogalmazzuk ezt meg a fizika nyelvén? Azt mondhatjuk, hogy a test gravitációs erőtérben helyezkedik el, ahol $$g \approx 9.81$$ $$m/s^2$$ gravitációs gyorsulás hat rá. Kezdetben függőleges irányú $$v_0$$ kezdősebességet adunk neki. Mi történik ezek után? A test felfelé halad, miközben egyenes vonalú egyenletesen változó mozgást végez, majd a pálya tetején **egy pillanatra megáll és lefelé kezd zuhanni szabadesésben**, ugyancsak egyenletesen változó mozgással haladva. (Természetesen dobhatjuk lefelé is a testet, ezt ezek után az olvasóra bízom :) )

<div style="text-align: center; margin-top: 20px; margin-bottom: 20px;">
  <video width="100%" controls autoplay loop muted playsinline>
    <source src="/assets/img/fuggoleges_hajitas.mp4" type="video/mp4">
    A böngésződ nem támogatja a videólejátszást.
  </video>
  <p><i>A sebesség (zöld) és a gyorsulás (piros) változása függőleges hajításnál</i></p>
</div>

**Emlékeztető:** Az egyenes vonalú egyenletesen változó mozgás során a testre valamekkora állandó gyorsulás hat. A gyorsulás szemléletesen azt jelenti, mivel a mértékegysége $$m/s^2$$, hogy mennyit változik a sebessége egy másodperc alatt, azaz: $$\frac{\frac{m}{s}}{s}=\frac{m}{s^2}$$. Kis algebrával levezethető (vagy akár differenciálszámítással is, melyet **emelt matekosoknak ajánlok**), hogy ezen mozgás legáltalánosabb út-idő összefüggése: $$y(t) = y_0 + v_0t + \frac{a}{2}t^2$$. Ha pedig az aktuális sebességre vagyunk kíváncsiak, akkor: $$v=v_0 + at$$.
Vegyük észre, hogy helyesen megválasztott vonatkoztatási rendszer esetén az első tagot nullának vehetjük!
{: .box-note}

Rögzítsük az indulási ponthoz a koordinátarendszert (mondjuk a talajhoz), ekkor írjuk fel az út-idő összefüggést! Mi felfelé indítottuk a testet, viszont a gravitáció ellentétes irányba gyorsítja, tehát a mi haladásunk szempontjából lassítja. Az összefüggés ilyenkor a következő alakot ölti:

$$
y(t) = v_0t-\frac{g}{2}t^2
$$

Készítettem egy szemléltető videót 3Blue1Brown [ManimCommunity](https://github.com/ManimCommunity/manim) Python csomagjával.

A fentebbi összefüggésből igazából bármit ki tudunk számolni. Nézzük meg például az emelkedés megasságát! Mivel a test a pálya tetején megáll, ott a sebessége 0 lesz egy pillanatig, így:

$$
0=v_0-gt\implies t=\frac{v_0}{g}
$$

Ezt visszahelyettesítve a pályaegyenletbe:

$$
h=v_0\frac{v_0}{g}-\frac{g}{2}\frac{v_0^2}{g^2}=\frac{v_0^2}{2g}
$$

## A vízszintes hajítás

Vízszintes hajítás elképzelésére a vízszintes locsólócsőből kiáramló vizet tudom példának hozni. Ekkor a test egyszerre mozog vízszintes irányban és függőleges irányban, hiszen az továbbra is **gravitációs erőtérben, szabadesést végez**. Ezt a mozgást hogyan fogalmazhatjuk meg a fizika nyelvén? Azt mondhatjuk, hogy egy test akkor mozog vízszintes hajításnak megfelelően, ha $$v_0$$ kezdősebessége vízszintes irányú.

<div style="text-align: center; margin-top: 20px; margin-bottom: 20px;">
  <video width="100%" controls autoplay loop muted playsinline>
    <source src="/assets/img/vizszintes_hajitas.mp4" type="video/mp4">
    A böngésződ nem támogatja a videólejátszást.
  </video>
  <p><i>A vízszintes sebesség (zöld) és a függőleges sebesség (piros) változása vízszintes hajításnál</i></p>
</div>

Ha jól belegondolunk, van bármi erő, mely vízszintes irányban lassítaná vagy gyorsítaná a testet? **Nem**! Tehát a test mozgásának vízszintes összetevője egyenes vonalú egyenletes mozgás, míg függőleges irányú mozgása szabadesés. Az eredő sebesség a vízszintes és a függőleges pillanatnyi sebesség vektori eredője.

**Emlékeztető:** Minden 2 dimenziós vektor egyértelműen felírható másik kettő, egymásra merőleges (praktikusan egységhosszú) vektor lineárkombinációjaként, azaz: $$\underline{v}=\alpha\underline{x}+\beta\underline{y}$$. Ennek a megfordítása is igaz, tehát ha van egy eredő vektorunk, azt felbonthatjuk két egymásra merőleges vektorra. Ez érettségi feladatokban egy elég gyakran elvárt trükk, hogy egy sebességet vagy erőt fel kell bontani vízszintes és függőleges komponensre
{: .box-note}

Fogalmazzuk meg akkor fizikai mennyiségek segítségével ezt a mozgást! Az előzetes információk alapján csak függőleges irányban van gyorsulás, tehát az elmozdulások:

$$
x=v_0\cdot t \quad\text{és}\quad y=\frac{g}{2}\cdot t^2
$$

Mivel az elmozdulás- és sebességvektorok merőlegesek, ezért az összes elmozdulás és az eredő sebesség a **Pitagorasz-tétellel** számítható:

$$
\Delta S = \sqrt{x^2 + y^2} \quad\text{és}\quad v=\sqrt{v_x^2 + v_y^2}
$$

Az $$x$$ irányú elmozdulásra vonatkozó összefüggésből kifejezve az időt, majd azt az $$y$$ irányúba visszahelyettesítve a **pályaegyenletre** a következő adódik:

$$
y=\frac{g}{2v_0^2}\cdot x^2,
$$

mely $$x^2$$-ben másodfokú, így a pálya alakja **parabola**. Mekkora a maximálisan megtett $$x$$ irányú távolság? Ennek egy korlátozó tényezője van, az az, hogy milyen hamar esik le a test a talajra. Ha fejjel lefelé vesszük fel a koordinátarendszerünket és azt mondjuk, hogy a test $$h$$ magasságból indult és $$d$$ távolságot tesz meg vízszintesen, akkor a pályaegyenletet felírva és megoldva $$d$$-re:

$$
h=\frac{g}{2v_0^2}\cdot x^2 \implies d=\sqrt{\frac{2h}{g}\cdot v_0},
$$

mivel a másik gyök negatív. Ha azt a fizikai feltételt fejben tartjuk, hogy a mozgás idejét és távolságát csakis a zuhanás hossza és ideje befolyásolja, akkor minden egyebet ki tudunk számítani.

## A ferde hajítás

Végül érdekességképp beszélnék pár szót a ferde hajításból. Ez a leginkább "életszagú" az összes közül, hiszen ezzel találkozhatunk például kislabdahajításkor is. Itt valamilyen, a vízszintessel $$\alpha$$ szöget bezáró $$v_0$$ kezdősebességet adunk a testnek majd így indítjuk útjára. A fentebb átismételt vektorfelbontási szabályokat használva ezen vektort felbonthatjuk vízszintes és függőleges komponensre, azaz:

$$
v_xx=v_0\cdot \cos\alpha \quad\text{és}\quad v_y=v_0\cdot \sin\alpha
$$

Ezen sebességeket felhasználva pedig felírhatjuk ismét az elmozdulásokat, illetve a pálya egyenletét.

<div style="text-align: center; margin-top: 20px; margin-bottom: 20px;">
  <video width="100%" controls autoplay loop muted playsinline>
    <source src="/assets/img/ferde_hajitas_60.mp4" type="video/mp4">
    A böngésződ nem támogatja a videólejátszást.
  </video>
  <p><i>A vízszintes sebesség (zöld) és a függőleges sebesség (kék), valamint az eredő sebesség változása ferde hajításnál</i></p>
</div>

Érdekes kérdés lehet még az is, hogy milyen szög esetén jut adott kezdősebesség mellett a legmesszebre a test? Szerintem érezhető a megoldás, miszerint 45 fokos hajítás esetén, de ezt nyugodtan megpróbélhatjátok belátni ezek után.

<div style="text-align: center; margin-top: 20px; margin-bottom: 20px;">
  <video width="100%" controls autoplay loop muted playsinline>
    <source src="/assets/img/ferde_hajitas_45.mp4" type="video/mp4">
    A böngésződ nem támogatja a videólejátszást.
  </video>
  <p><i>A vízszintes sebesség (zöld) és a függőleges sebesség (kék), valamint az eredő sebesség változása ferde hajításnál</i></p>
</div>

Még nem világos valamire? Szeretnéd jobban megismerni a világunkat leíró fizikát, illetve annak az annak nyelveként szolgáló matematikát? Nézd meg az "Oktatás" fület és keress bizalommal szabad időpontjaim valamelyikén!
